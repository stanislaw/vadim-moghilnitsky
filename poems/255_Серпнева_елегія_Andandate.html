<!DOCTYPE HTML>
<html lang="en-US">
<head>
  <meta charset="UTF-8">
  <meta name="viewport" content="width=device-width,initial-scale=1">
  <meta name="generator" content="Jekyll v3.7.4">

  <link rel="preload" href="/vadim-moghilnitsky/assets/style.css" as="style">
  <link rel="stylesheet" href="/vadim-moghilnitsky/assets/style.css">
  <!-- <link rel="icon" type="image/x-icon" href="/favicon.ico"> -->
  <title>Вадим Могильницкий. Мемориальная страница</title>
</head>

<body class="layout-page">
  <nav>
  <a class="home" href="/vadim-moghilnitsky">Стартовая</a>
  <a class="poems" href="/vadim-moghilnitsky/poems">Поэзия (онлайн-архив)</a>
  <a class="photos" href="/vadim-moghilnitsky/photos">Фотографии</a>
</nav>

  <div class="paper">
      <article>
      <h1>[ВМ255] Серпнева елегія (Andante)</h1>
      <pre><code class="language-poetry">Рожева хмаринка
Пливе понад садом
І тане поволі,
Немов би надія.
Лиш очі закрию, і бачу:
Тополі, тополі,
Ставок і діброва. І стежка
Далека.
І серце немовби зрадіє.

Стіжок на покосі.
Гніздо на солом'яній бані,
На ньому – лелека.
Літа молодії...
Строкаті лани, а над ними
Шуліка шугає,
І степом дорога –
Кінця їй немає
І краю.

Літа молодії!..
Куди подалися? І де та дорога?
Лиш очі закриєш,
І хочеш збагнути -
Як трунком прозорим,
Зірчастим напоєм,
Нерозрив-травою
Наповниться втомлене серце.

Нічого немає у світі.
Лиш чути:
- Водиці! Водиці! -
То горлиця кличе
У вітті,
На темнім герісі.
Забути, забути...

Хмаринка розтала.
Вже сонце схиляється долу.
Додому, додому...
Вертає пастух з чередою.
Он місяць на розі
Повісив відерце.
Засни, моє серце.
Доволі.

Далеке зiтхання. Ледь чути -
Лиш подих покосів:
"Коли розлучаються двоє..."
Забути.
Відняти від серця,
Як мати дитину
Од персів...
Нехай вже спочине,
Бо осінь.

Бо вересня жовті долоні
На маковім лоні,
Й ночами
Тополя з вербою
Шепочуться часом,
Що нитка срібляста
Снується у скроні
Золотобородого Спаса.
</code></pre>

    </article>
  </div>

</body>
</html>





